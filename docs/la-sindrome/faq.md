# Domande frequenti sulla disfunzione sessuale post-SSRI

(NB: versione non definitiva)

## Cosa è la disfunzione sessuale post-SSRI?

La disfunzione sessuale post-SSRI (PSSD, dall'inglese post-SSRI sexual dysfunction) è una sindrome caratterizzata da disfunzioni sessuali
che persistono per un tempo indefinito *dopo aver interrotto* farmaci che inibiscono la ricaptazione della serotonina (SRI),
come ad esempio gli inibitori selettivi della ricaptazione della serotonina (SSRI), largamente utilizzati nei disturbi depressivi e ansiosi.

È ben noto che questo tipo di farmaci possa causare difunzioni sessuali in un'alta percentuale di persone *durante* l'assunzione,
ma è meno noto che queste disfunzioni possano *rimanere anche dopo la sospensione del farmaco* per un tempo indefinito.

Sindromi simili si verificano anche con altri farmaci, quali la finasteride (sindrome post-finasteride, PFS) e l'isotretinoina (sindrome post-accutane, PAS).
Studi recenti hanno mostrato meccanismi in comune tra finasteride e paroxetina (un SSRI). []

## Quali sono i sintomi della PSSD?

Uno dei sintomi considerati necessari[1] per parlare di PSSD è una ridotta sensazione tattile e/o erogena a livello genitale (*anestesia genitale*).

Possono essere presenti disfunzioni a livello di tutte le fasi della funzione sessuale (desiderio, eccitazione, orgasmo).
Gli orgasmi possono essere meno piacevoli di prima (anedonia orgasmica) o assenti (anorgasmia).

La sindrome può presentare anche sintomi di altro tipo, che prima di assumere il farmaco non erano presenti, come ad esempio l'appiattimento emotivo/affettivo (in inglese *emotional blunting*).

Nota bene: come in tutte le sindromi, il profilo qualitativo e quantitativo dei sintomi varia da persona a persona, cioè non tutte le persone presentano gli stessi sintomi, né con la stessa intensità.

## In che senso "anestesia genitale"?

L'espressione "anestesia genitale", riportata anche in articoli scientifici sulla PSSD, indica una perdita di sensazione, erogena e/o tattile, in area genitale.
Tuttavia, in molti casi di PSSD, questa riduzione di sensibilità non è totale come il termine "anestesia" potrebbe far supporre (sebbene descriva in modo verosimile alcuni casi di PSSD).
Essa si può presentare con vari livelli di gravità e si può quindi parlare più in generale di *ipoestesia* genitale.

La perdita di sensibilità in area genitale si può riferire:

alla sensazione *erogena*, cioè sessuale: spesso chi soffre di PSSD riferisce che toccarsi i genitali è diventato come toccarsi una qualsiasi altra parte del corpo. La risposta sessuale, fisica e mentale, risulta menomata a questo livello, anche se ci può essere il desiderio che porta a volersi toccare.

e/o

alla sensazione *tattile* nei genitali, che nei casi più gravi può essere compromessa al punto tale da non percepire più il tocco sulla pelle, il passaggio di un asciugamano, o la temperatura dell'acqua.

La ridotta sensibilità genitale è il primo criterio necessario per la diagnosi di PSSD stabilito dai ricercatori. [1]

È rilevante notare come la riduzione di sensibilità genitale degli SSRI sia un effetto collaterale utilizzato in andrologia nei casi di eiaculazione precoce.[]

## Quali sono i farmaci che possono causare PSSD?

Tutti i farmaci inibitori della ricaptazione della serotonina (SRI). Gli SRI includono: [1]

* gli inibitori selettivi della ricaptazione della serotonina (SSRI), quali citalopram, escitalopram, fluoxetina, fluvoxamina, paroxetina, sertralina;
* gli inibitori della ricaptazione della serotonina-norepinefrina (SNRI), Desvenlafaxine (Pristiq) Duloxetine (Cymbalta), Levomilnacipran (Fetzima), Venlafaxine (Effexor XR)
* gli antidepressivi triciclici SRI, come amitriptilina, clomipramina, nortriptilina;
* gli antistaminici SRI;
* gli antibiotici tetraciclinici come la doxiciclina;
* gli analgesici come il tramadolo.

## Ma non è la depressione a causare disfunzioni sessuali?

Il fatto che ci sia un'associazione statistica tra depressione e alcuni tipi di disfunzione sessuale non implica che:

1. tutte le persone con disturbi depressivi abbiano disfunzioni sessuali
2. gli antidepressivi SRI non possano causare indipendentemente disfunzioni sessuali permanenti
3. le disfunzioni sessuali eventualmente causate dalla depressione siano uguali a quelle causate dagli antidepressivi

Infatti:

* gli SRI sono in grado di causare disfunzioni sessuali persistenti in volontari sani [1]
* la PSSD si verifica anche in persone che hanno assunto SRI per indicazioni non psichiatriche (ad esempio problemi gastrointestinali, cefalea muscolo-tensiva, ecc.)
* ci sono persone con sintomi depressivi ma contemporaneamente in grado di sperimentare una sessualità ottimale
* le disfunzioni sessuali possono rimanere anche nei casi in cui la depressione non è più presente
(lo stesso tipo di problema si osserva con la *sindrome di apatia da antidepressivi*, che non era presente nella depressione, compare con gli antidepressivi e rimane nonostante la remissione clinica dei sintomi depressivi)
* in studi preclinici, dopo la sospensione di paroxetina è stato osservato un impatto negativo persistente sui livelli di neurosteroidi []
* il profilo delle disfunzioni sessuali da antidepressivi è diverso da quello della depressione (come anche è differenziabile la sindrome apatica da antidepressivo rispetto a quella che si ha nella depressione []), in particolare è stato rilevato che l'anestesia genitale sembra essere un sintomo distintivo delle disfunzioni sessuali da SSRI []

## La causa è dell'uso scorretto dei farmaci? Se seguo le indicazioni del medico sono al sicuro?

Purtroppo no. La PSSD può capitare anche con un uso corretto, sotto controllo medico.

Una credenza molto diffusa è che i problemi degli antidepressivi derivino solo da un uso scorretto, ad esempio troppo prolungato, o ad una loro brusca interruzione.
Frasi erronee di questo tipo sono comuni:

* "solo l'uso prolungato può essere pericoloso"
* "succede solo a chi interrompe l'assunzione di colpo"
* "se si assume il farmaco sotto controllo medico non si corrono rischi"

Anche se è vero che un uso prolungato, una dose troppo alta, o una brusca interruzione di antidepressivo possono aumentare il rischio di certe problematiche
(come ad esempio la sindrome da sospensione),
e quindi sia meglio utilizzare farmaci alla dose più bassa per il minor tempo possibile per poi sospenderli gradualmente,
tutto ciò non elimina la possibilità di incorrere nella PSSD.

Si sa che la PSSD in alcune persone può verificarsi anche dopo l'assunzione di poche dosi o addirittura una sola,[2]
e che la sospensione graduale dell'antidepressivo (tapering) non previene il problema. [1]

## Quanto è frequente la PSSD?

Non è noto. [1,2,3]

Spesso si legge, anche da parte delle stesse persone sofferenti, che la PSSD sarebbe una sindrome rara o molto rara, che capita a pochi sfortunati.
In realtà, ad oggi non è possibile affermare che la PSSD sia rara o frequente (e in che misura), perché questo aspetto non è mai stato adeguatamente studiato.
Sulla base dei dati disponibili, si ritiene che forme moderatamente lievi di PSSD possano essere piuttosto comuni.
Per approfondire bene questo problema, per nulla banale, si consiglia l’[articolo dedicato](prevalenza.md).

> Se i pazienti chiedono quanto sia comune la PSSD, credo che dobbiamo essere sinceri con loro e dire che semplicemente non lo sappiamo. (Ronald Pies, psichiatra)

## È possibile che i sintomi della PSSD si presentino solo dopo la sospensione?

Si possono avere diversi scenari:

1. disfunzioni sessuali presenti durante l’assunzione del farmaco (molto comune), che scompaiono completamente dopo la sospensione del farmaco. In questo caso non si ha PSSD.
2. disfunzioni sessuali presenti durante l’assunzione del farmaco e che si riducono dopo la sospensione del farmaco, ma senza risolversi completamente → PSSD
3. disfunzioni sessuali presenti durante l’assunzione del farmaco e che peggiorano dopo la sospensione del farmaco → PSSD
4. disfunzioni sessuali non presenti durante l’assunzione del farmaco, ma che compaiono per la prima volta dopo la sospensione del farmaco e permangono → PSSD

## Cosa posso fare in concreto per sostenere la ricerca?

È possibile donare per sostenere la ricerca sulla PSSD da parte dell’Università di Milano, a [questo indirizzo](https://www.gofundme.com/f/27l8qmes5c).

![](../img/funding-sources.png)

## Riferimenti

[1]	Healy, D., et al. "Diagnostic criteria for enduring sexual dysfunction after treatment with antidepressants, finasteride and isotretinoin." *The International Journal of Risk & Safety in Medicine* 33.1 (2022): 65-76.

[2] Bala A, Nguyen HMT, Hellstrom WJG. "Post-SSRI Sexual Dysfunction: A Literature Review."
*Sex Med Rev*. 2018 Jan;6(1):29-34. doi: 10.1016/j.sxmr.2017.07.002. Epub 2017 Aug 1. Review.
[[PubMed]](https://pubmed.ncbi.nlm.nih.gov/28778697)

[3] [Post-SSRI Sexual Dysfunction & Medical Decision Making Under Uncertainty](https://awaisaftab.substack.com/p/post-ssri-sexual-dysfunction-and)

## Links

* [FAQ su PSSD Network](https://www.pssdnetwork.org/faq)

---
tags: []
id: fundraising-third-phase
title: "La ricerca sulla PSSD del team di Melcangi entra nella terza fase. Continua
  la raccolta fondi\r\n"
author: Admin Post SSRI Syndrome
author_title: ''
author_url: ''
author_image_url: ''

---
**Il punto della situazione: cosa è stato fatto.**

Recenti osservazioni ottenute dall’[unità di ricerca coordinata dal prof R.C. Melcangi](http://www.disfeb.unimi.it/ecm/home/ricerca/laboratori-ricerca/laboratorio-di-neuroendocrinologia "Apri in una nuova finestra la pagina del laboratorio di neuroendocrinologia") dell’Università degli Studi di Milano hanno dimostrato che il trattamento con paroxetina in un modello animale è in grado di modificare la sintesi degli steroidi a livello cerebrale, cioè la neurosteroidogenesi. In particolare, e questo risulta specialmente importante per la PSSD, la sospensione del farmaco è in grado di modificare ulteriormente il processo steroidogenico, inducendo una persistente diminuzione dei livelli di neurosteroidi ([Giatti et al., Psychoneuroendocrinology, 2021](https://authors.elsevier.com/c/1dTfu15hUdTGgL "Apri il full text del paper finché disponibile in libero accesso")). Questo è interessante poichè i neurosteroidi, essendo degli importanti regolatori della funzionalità cerebrale, potrebbero essere quindi i responsabili di molti effetti collaterali che si riscontrano nella PSSD. Inoltre, un’alterazione della neurosteroidogenesi è anche riscontrabile nella sindrome post-finasteride (PFS), come dimostrato in un modello animale (Giatti et al., Neuroendocrinology, 2016). Tali osservazioni supportano l’ipotesi (Giatti et al., Endocrine, 2018), ovvero che i meccanismi patologici che inducono la PSSD e la PFS possano essere simili.

## Quali sono quindi i prossimi passi?

> Per avvalorare ulteriormente questa ipotesi e per definire nel dettaglio i meccanismi coinvolti nella patogenesi della PSSD, intendiamo valutare:  
> 1) se la paroxetina sia in grado di interagire, come la finasteride (Giatti et al., J. Med. Chem., 2021), con altre molecole al di là del proprio bersaglio molecolare, suggerendo meccanismi d’azione alternativi;  
> 2) se in un modello animale, il trattamento con paroxetina, così come anche la sua sospensione, siano in grado di alterare il microbiota del tratto gastro-intestinale, come avviene per la finasteride (Diviccaro et al., Psychoneuroendocrinology, 2019), e/o la steroidogenesi del colon (Diviccaro et al., J Steroid Biochem Mol Biol. 2020)  
> 3) se anche nel modello animale trattato con paroxetina sia riscontrabile, come nei pazienti PSSD, una alterazione della funzionalità sessuale persistente e definire i meccanismi patologici coinvolti.
>
> Queste osservazioni saranno importanti non solo per chiarire i meccanismi fisiopatologici della PSSD ma anche per definire ulteriori criteri diagnostici ed identificare possibili strategie terapeutiche.

## **Continua la raccolta fondi**

Come riportato nella sezione “Founding sources” dello studio pubblicato su Psychoneuroendocrinology ([vedi il nostro breve articolo dedicato allo studio](https://postssrisyndrome.org/completato-il-primo-studio-sulla-sospensione-di-paroxetina-da-parte-delluniversita-di-milano-nel-contesto-della-ricerca-sulleziologia-della-disfunzione-sessuale-post-ssri-pssd/)), le donazioni organizzate dal gruppo italiano di pazienti PSSD hanno contribuito alla realizzazione del lavoro.  
Chi è interessato a supportare questa ricerca sulla disfunzione sessuale post-SSRI, può continuare a farlo dalla [**pagina del GoFundMe**](https://www.gofundme.com/f/27l8qmes5c).  
Le cose da fare sono molte e non è noto a priori tutto ciò che ci sarà da fare e quali saranno i risultati, quindi più risorse riusciamo ad ottenere e meglio è.